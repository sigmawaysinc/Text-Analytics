(૧) માનવતાથી વધારે મોટો બીજો કોઈ ધર્મ નથી

શિકાગોથી આવેલી ગાડીમાંથી એક જાડો માણસ ન્યુયોર્કના ગ્રાન્ડ સેન્ટ્રલ રેલવે સ્ટેશન પર ઊતર્યો. તેના હાથમાં ભારે બેગ અને બીજો ઘણો સામાન હતો. કોઈ કૂલીની તપાસ કરવા માટે તેણે આંખ ઊઠાવી તો સામે જ એક હબસી કૂલીને જોયો જેણે માથે લાલ રંગની કેપ પહેરેલી હતી અને પહેરણ પર નંબર ૪૨ નંબરનો બેજ લગાવેલો હતો. પેલા સ્થૂળ શરીરવાળા ગોરા મુસાફરે તેનો બધો સામાન સામે આવી ઊભા રહેલા હબસી હમાલના હાથમાં ખડકી દીધો.
લિફ્ટ ઉપર ગઈ હતી અને કતાર ખૂબ લાંબી હતી. પેલા માણસે હમાલને (કૂલીને) કહ્યું – “ત્રણ-ચાર મિનિટ જેટલો સમય છે. આટલામાં ક્યાંક પીવાનું મળશે ?” કૂલીએ કહ્યું – “સાહેબ, નજીકમાં જ ફ્રૂટ જ્યુસની દુકાન છે.
 તમારા માટે લઈ આવું ?” પેલા માણસે તેની સામે ધુત્કારભરી નજરે જોયું અને કહ્યું – “ફળોનો રસ તો બાળકો અને માંદા માણસો પીએ ! મારા માટે ઊંચી જાતનો શરાબ લઈ આવ !” પેલા હબસીએ કહ્યું – “શરાબ ? તમારું શરીર જોતાં લાગે છે કે તમે ખૂબ જ શરાબ પીઓ છો. એણે તમારી તંદુરસ્તીને ભારે નુકસાન કર્યું લાગે છે.
મારે તમારી સાથે કોઈ પરિચય નથી એટલે આવી સલાહ આપવાનો કોઈ અધિકાર નથી છતાં…” પેલા સ્થૂળકાય માણસે ગુસ્સાથી બરાડી ઊઠતાં કહ્યું – “હું મારી જાતે શરાબ ખરીદી લઉં છું. તું તારું કામ કર. તારું મોઢું બંધ રાખજે. મને ફરીથી સલાહ આપવાનો પ્રયત્ન ન કરીશ. એ સંજોગોમાં હું તને લાત પણ મારી દઉં તો મારો વાંક ન કાઢતો !!”

છતાં પેલા હબસી હમાલે એની જરા પણ પરવા કર્યા વિના પોતાની વાત આગળ ચલાવી – “તમારે જે કરવું હોય તે કરજો પણ હું તમને સલાહ આપવાનો જ. તમારા હાથમાં આ ઢીંગલી અને અત્યંત સુંદર પુષ્પગુચ્છ છે એટલે આ કહી રહ્યો છું !”

પેલા ગોરાએ તેને લાત ફટાકારી નહીં પણ તેની સાથે વાત કરવા માંડ્યો – “ઢીંગલી અને પુષ્પગુચ્છને આની સાથે શી લેવાદેવા ?” હબસીએ ઉત્સાહપૂર્વક તેને સમજાવા માંડ્યું – “આ અત્યંત કીમતી ઢીંગલી લઈને તમે ઘેર જઈ રહ્યા છો એ એવું દર્શાવે છે કે તમારે ઘેર એક નાની વહાલસોયી દીકરી હશે.

તમારા હાથમાં જે સુંદર પુષ્પગુચ્છ છે તે પણ એવું દર્શાવી રહ્યો છે કે તમે અત્યંત પ્રેમાળ પત્ની ધરાવો છો. શું તમે પીધેલી હાલતમાં તમારી દીકરી અને પત્નીને મળશો ?

વધારે પડતો શરાબ પીવાથી સ્વાસ્થ્ય કથળશે તો તે ચિંતિત નહીં થાય ? એમના ભાવિનો વિચાર કરીને તમારે તો હવે આલ્કોહોલ લેવાનું બંધ કરી દેવું જોઈએ. તમે મને લાત મારો કે તમાચા ચોડી દો એનો મને કોઈ વાંધો નથી.”
હવે પેલા ગોરા માણસે તેને પૂછ્યું – “તારું નામ શું છે ?” તેણે જવાબ આપ્યો – “મારું નામ રાલ્સ્ટન છે. દર સોમવારે, બુધવારે અને શુક્રવારે બપોરે ૧૨ વાગે એક ભંડકિયામાં અમે પ્રાર્થના કરીએ છીએ. કોઈક વાર તમે પણ આવજો.” પેલા ગોરા અફસરે તેને બે ગ્લાસ નારંગીનો રસ લઈ આવવા કહ્યું.
 પેલા અફસરે એક ગ્લાસ પોતે પીધો અને એક રાલ્સ્ટનને આપ્યો. પછી તેની સાથે મિત્રની જેમ વાતો કરવા લાગ્યો – તેં મારા પર મોટો ઉપકાર કર્યો છે.
વધારે પડતો દારૂ પીવાની મારી ટેવ સુધરતી જ નહોતી. મારો દારૂ છોડાવવા બધાએ પ્રયત્નો કર્યા હતા પણ કોઈને સફળતા મળી નહીં. પણ આજે સૂરજ કોઈ જુદી જ દિશામાં ઊગ્યો લાગે છે.
આજથી શરાબ બંધ. એણે રાલ્સ્ટનને પાંચ ડૉલરની નોટ ટીપરૂપે આપવા માંડી. તેણે મજૂરીના પૈસા ઉપરાંતના પૈસા લેવાની ના પાડી. પેલા ગોરા માણસે કહ્યું – “તેં મારું પાંચ લાખનું કામ કર્યું છે. આજે તેં મને બચાવી લીધો છે. તેં મને જીવનનો સાચો રાહ બતાવ્યો છે.”

રાલ્સ્ટનનું હૃદય પ્રેમ ને કરુણાનો ભંડાર છે. એનું જીવન માનવધર્મની મિસાલ છે. એ માનવતાનો મશાલચી છે. એણે માનવસેવાનો ભેખ ધારણ કરી જીવન ધન્ય બનાવ્યું. અનેક લોકોના જીવનને પણા મહાન બનાવ્યાં.

આવા અનેક લોકો છે જે પ્રચ્છન્ન રીતે સમાજનું કલ્યાણ કરે છે. ધર્મનું સાચું સ્વરૂપ માનવસેવા જ છે. માનવતા પ્રાપ્ત કર્યા વિના ધાર્મિકતા આવી જ ન શકે.
એની બેસન્ટ કહે છે – “ઈશ્વરને માત્ર એક જગ્યાએ શોધી શકાય છે, જ્યાં ફરી તેને ગુમાવવો પડતો નથી અને તે છે માનવીનો અંતરાત્મા.” જે બીજાના અંતઃકરણમાં રહેલા ઈશ્વરને જોઈ શકે છે તે જ સાચો ધાર્મિક ગણાય.
પથ્થરની નિર્જીવ મૂર્તિઓમાં ઈશ્વરને જોઈ શકે તે હરતાફરતા માનવીમાં ઈશ્વરને ન જોઈ શકે એ એ કેવું ગણાય ?

મુસીબતો અને મૂંઝવણો સહન કર્યા વિના જીવનમાં ઊંચા સ્થાને પહોંચી શકાતું નથી. દુઃખ અને શોકમાં પ્રસન્ન રહ્યા વિના સાધુ બની શકાતું નથી. ગમે તેટલા ધર્મશાસ્ત્રોનો અભ્યાસ કરો, જીવનમાં પ્રેમ લાવ્યા વિના પરમાત્માને પામી શકાતું નથી.
નાત-જાત ગમે તે હોય, સાચા માનવ બન્યા વિના જીવનની ધન્યતા અને કૃતાર્થતા લાવી શકાતી નથી.