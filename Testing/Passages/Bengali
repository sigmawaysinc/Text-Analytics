অষ্টমীর দিন আমরা মোটামুটি পান্ডেলেই ঘরবাড়ি বানিয়ে ফেলি। সক্কাল হতে না হতেই দাঁত মেজে সেজে-গুজে হাজির। পুজো-টুজো মিটলে, সন্ধিপুজো দেখে বাড়ি। ততক্ষণে সকালে আসা বন্ধুরাও সব ভোগ-টোগ খেয়ে বাড়ি গিয়ে লাবন্য-ঘুম দিয়েছে। বাড়ি ফিরতে না ফিরতেই আবার বিকেলে যাওয়ার সময় এসে যায়। ঘন্টা খানিক রেস্ট নিয়েই আবার মন্ডপ। গভীর রাতে আড্ডা মেরে, খেয়ে, নেচে, কুঁদে ধুঁকতে ধুঁকতে বাড়ি।
এইসব অত্যুৎসাহী কর্মকান্ডের হোতা হচ্ছে আমাদের গৃহস্বামী। ওনাদের দেশের বাড়ীতে দুর্গাপুজো হয়। সে এক এলাহী মহা ধুমধাম কেস। সেখানে সকাল থেকে সকলে ঠাকুরদালানেই থাকে। বিশেষ করে অষ্টমীর দিন। ঐদিন আবার উনি নির্জলা উপবাসী থেকে সন্ধিপুজোর অঞ্জলি দিয়ে তারপর বাড়ি এসে জলখাবার খান। এখানে ভাগ্যিস বিকেলের দিকেই সন্ধিপুজো হয়ে যায়, তাই রক্ষে। নাহলে রাত দেড়টা-দুটো অব্দি নির্জলা করতে দম লাগে বস। আমার এসব কিছু নেই। কিন্তু, সঙ্গে থাকতে হয়, নাহলে লোকে বলবে কি ! তাই সেদিন মন্ডপ-ডিউটি আমারও। বসে বসে ঠ্যাং দুলিয়ে আড্ডা, দোকান ঘোরা, সময় মতন টুক করে গিয়ে ভোগ খেয়ে আসা, এই হলো কাজ।
আরেকজনকে ভুলে গেলে চলবে না। আগেরবার অব্দিও তেনাকে বগলদাবা করে যেথা ইচ্ছা সেথা ঘুরে বেরিয়েছি যখন তখন। তেমন জোরালো মতামত হয়নি তখনও। এবার ওসব চলবে না। দস্তুরমতন বিজ্ঞ মানুষ সে এখন।
সকালে ঘুম থেকে তুলে তাকে জিজ্ঞেস করা হলো স্কুল যাবি না পুজোতে যাবি? সে একটুও না ভেবে বলে দিলো, "মর্নিঙে স্কুল যাবো, ইভনিঙে পুজো" ! লাও, একে এবার তৈরী করো রে, মন্ডপ থেকে বেরিয়ে স্কুল দিয়ে এসো রে, আবার নিয়ে এসো রে, জামা ছাড়িয়ে খাইয়ে-দাইয়ে ধুইয়ে-শুকিয়ে আবার মন্ডপে নিয়ে এসো রে, ওরে বাবারে !! যেহেতু পরিবারের প্রধান ব্যক্তিটি উপোস-টুপোস দিয়ে বাকি সকলের অন্ধকার ভবিষ্যতে টুনি জ্বালানোর চেষ্টায় রত, তাই এসব এলেবেলে কাজ আমারই স্কন্ধে চাপলো বুঝতে পারলাম। আর তো পারিনা, উফ !!

যাক, তেনাকে তৈরী করছি, সাথে সাথে নিজেও সাজছি। আরে, অষ্টমীর সকাল, আমি বিনি মাইনের কাজের লোক বলে কি আমাদের শখ-আহ্লাদ থাকতে নেই গা? বিস্তর কায়দা কানুন করে, বহুত বুদ্ধি খাটিয়ে একটা নতুন গরদ আদায় করেছিলাম ছেলের বাবার কাছ থেকে, এবারে দেশে গিয়ে। সেটা পরলাম। টিপু খানিকক্ষণ বিরক্ত চোখে দেখে বললে, "আর ইয়ু উয়েরিং পেপার?" !! অলম্বুশ আর কাকে বলে !!
তৈরী হচ্ছি আর ঘড়ি দেখছি। স্কুলের দিনে সাড়ে এগারটায় ছেলে লাঞ্চ খায়। লাঞ্চ প্যাক করা হয়ে গেছে, পা্ন্ডেলে নিয়ে গিয়ে খাওয়ানো হবে। খুব টায়ে-টায়ে সময়সূচী। একটু এদিক ওদিক হলেই না খেয়ে চলে যেতে হবে। এদিকে আমি ঘড়ির দিকে তাকিয়ে দেখি সর্বনাশ ! বারোটা বাজে !!! অাধ ঘন্টা পরেই তো স্কুল, খাবে কখন, যাবে কখন। আমি প্রায় কেঁদে ফেলি,"এইযে দেখো না, বারোটা বেজে গেলো। তাড়াতাড়ি করো নাহলে খাবেটা কখন?" ওনার আবার একটা গুন, সবেতেই মাথা বরফ। সে বাড়িতে আগুন লাগুক আর সন্নিপাতিক হোক আর পুলিশে ধরুক। ধীর-স্থির স্বরে বললেন,"আরে হয়ে যাবে, হয়ে যাবে। টেনশন কোরো না তো" ।
বারোটা দশ। গাড়িতে উঠলাম। পেছনের সীটে বসে খাইয়ে দেব নাকি ভাবছি, এমন সময়ে চোখ পড়লো গাড়ির ঘড়িতে
। আরে !

এগারোটা বাইশ! কেসটা কি? আজকেই কি ডে লাইট সেভিং? না তো। তবে? তারপর বোঝা গেলো যে যতক্ষণ আমরা নাভিশ্বাস তুলে তৈরী হচ্ছিলাম ততক্ষণে ছেলে ঠান্ডা মাথায় বেডরুমের বড় ঘড়িটা এক ঘন্টা এগিয়ে রেখে দিয়েছিলো! বচ্ছরকার দিনে আর কি বলবো, দাঁত কিড়মিড় করে হজম করতে হলো।
পুজোর ওখানে ততক্ষণে বেশ ভীড়। রোজই শুনলাম ছয়-সাত হাজার লোকের জমায়েত হচ্ছে। রোজকার পার্কিং টিকিট ছ-ডলার করে আর সপ্তাহের একসাথে নিলে দশ ডলার। এই ক'দিনে এদের কত রোজগার হলো তাই ভাবছিলাম।
পুজো চলছে। মায়ের আগমার্কা ভক্ত বললেন,"তুমি ওকে খাইয়ে দাও, আমি পুজোর রেজিস্ট্রেশান সেরে আসছি"। বলে কান্নিক মেরে হলঘরের ভেতর অদৃশ্য হয়ে গেলেন। আমি বাইরে বেঞ্চির ওপর বসে রোজকার মতন খিটখিট করছি আর ছেলেকে খাওয়াচ্ছি। দলে দলে সুসজ্জিত নরনারী ঢুকছে, দেখতে দেখতে এক সময় অত খারাপ লাগছিলো না। অনেকের সঙ্গে দেখা হলো।
খাওয়া শেষ। ভেতরে ঢুকলাম। কত্তাকে খুঁজে বার করে তার হাতে ছেলে সমর্পণ করে বন্ধু-বান্ধবের আড্ডায় বডি ফেললাম। অঞ্জলি চলছে। কয়েকটা ছবি তুললাম। বেশ ফুরফুরে সকাল। এক সময়ে ছেলে 'বাই' করে বাবার হাত ধরে স্কুল চলে গেলো।

তার এক খুদে বন্ধু আছে, আরভ। সে খানিক পরে মা আর দিদার হাত ধরে সেজেগুজে এসে হাজির। টিপু কোথায়, কেন আসেনি এই বলে সে সকলকে খুব ব্যতিব্যস্ত করে তুললো। আমাকে বললো, টিপুকে ফোন করো এক্ষুনি।
ইতিমধ্যে বাইরে দেখি ভোগের জন্যে এক কিলোমিটার লম্বা লাইন পড়ে গেছে। অয়ন-দার শরণাপন্ন হওয়া গেলো আবার। লাইনে ঢুকিয়ে দিলো নিজের সামনে। বেশ গল্প করতে করতে এগুচ্ছি। অনেকের সঙ্গে দেখা-টেখা হলো। ভোগ পেলাম শেষমেশ। খিচুরী, তরকারী, হালুয়া। দারুন লাগলো। এরা প্রতিবারই খুব ভালো ভোগ বানায়। পরে মনে হচ্ছিলো আরো এক বাক্স কিনলে হতো। রোদে বসে আড্ডা দিতে দিতে খেলাম।
এরপর ছেলেকে আনতে যেতে হবে।

ঠিক হলো আমি প্রথমে বাড়ি চলে যাব, শাড়ি ছেড়ে ওকে নিয়ে এসে বাড়িতেই থেকে যাবো। সন্ধিপুজো দেখবে আর তৎপরবর্তী অঞ্জলি দেবে কত্তা একাই। বাঁচলাম।
বাড়ি ঢুকে, সারাদিনের উপোসী ভক্তের জলযোগের জোগাড় কল্লাম। তারপর টিপুর জলখাবার বানালাম। ওকে নিয়ে আসলাম। সব সমাধা করে খানিক গড়িয়ে নিলাম।
সন্ধেবেলা পৌঁছে দেখি চাঁদের হাট বসে গেছে। অষ্টমীর বিশেষ সাজে সকলেই অনন্য। মহা সমারোহে চলছে সন্ধ্যারতি। যেতে না যেতেই যেন জলের ফোঁটার মতো টুপ করে মিশে গেলাম জনসমুদ্রে। প্রায় উনিশ হাজার স্কোয়ার ফিটের হল, গিজগিজ করছে মানুষে। উৎসাহী লোকজন ঠাকুরের ঘেরাটোপের একেবারে ভেতরে গিয়ে হাসিমুখে ছবি-টবি তুলছে। বেশ লাগছে তাকিয়ে দেখতে। ফুটফুটে সব বাচ্চারা দৌড়াদৌড়ি, হুটোপাটি করছে। আনন্দ, পুলক, উৎসবের আলোয় ঝলমল করছে চারদিক। ভারী ভালো লাগছে।
বাইরে খাবারের নানা রকম বিপণী। কচুরি ছোলার ডাল, ফিস ফ্রাই, মাছের চপ, রসগোল্লা, মাংস-ভাত, রোল, ফুচকা এমনকি দক্ষিণী আর চিনে খাবারও আছে। দেখেশুনে মাংস-ভাত খাওয়া ঠিক হলো। এক আকাশ তারার নীচে বসে গরম গরম মাংস-ভাত। বহুদিন এমন ভালো লাগেনি। মাথায় হিম যা পড়েছিলো তার ফল অবশ্য হাতে নাতে পেয়েছি পরদিন সকাল বেলায়। এখনো সকলের গলা বসা, গা ম্যাজম্যাজ আর খেঁকুরে কাশি। তা যাক, আহা, বছরে কদিনই তো।
খাওয়ার পর আরো খানিক গল্প আর ছবি তোলা হলো। অষ্টমী শেষ হয়ে গেলেই মনে হয় পুজো অর্ধেক শে
ষ হয়ে গেলো। মনটা একটু খারাপ করে। এরপর আর মাত্র দায়সারা দু'দিন। তারপরেই আবার গতানুগতিক জীবনে ফেরা। যাই হোক, এইটুকুই এখানে অনেক।
ভরা পেট আর মন নিয়ে বাড়ি ফিরলাম।